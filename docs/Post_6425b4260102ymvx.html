
        <html>
            <head>
                <meta http-equiv=""Content-Type"" content=""text/html; charset=utf-8"" />
                <title>佛经上对偷盗的教理汇总</title>
                <link href=""http://simg.sinajs.cn/blog7style/css/conf/blog/article.css""
                      type=""text/css"" rel=""stylesheet"" />
            </head>
            <body>
                <h2>佛经上对偷盗的教理汇总</h2>
                <p>By: <em>分明子</em> 原文发布于：<em>2019-11-08 13:58:19</em></p>
                    
		<div id="sina_keyword_ad_area2" class="articalContent   newfont_family">
			<div>
<p style="color:#333333">　　</p>
<p><img  src ="http://s1.sinaimg.cn/large/001PHUPQzy7yql2gsuV6d"  ALT="佛经上对偷盗的教理汇总"  TITLE="佛经上对偷盗的教理汇总" /></p>
<p style="color:#333333">《大智度论》：佛说：“不与取有十罪，何等为十？ 　</p>
<p><img  src ="http://s1.sinaimg.cn/large/001PHUPQzy7yql0euAyc2"  ALT="佛经上对偷盗的教理汇总"  TITLE="佛经上对偷盗的教理汇总" /></p>
<p style="color:#333333">一者物主常嗔， 　　</p>
<p style="color:#333333">二者重疑， 　　</p>
<p style="color:#333333">三者非行时不筹量， 　　</p>
<p style="color:#333333">四者朋党恶人、远离贤善， 　　</p>
<p style="color:#333333">五者破善相， 　　</p>
<p style="color:#333333">六者得罪于官， 　　</p>
<p style="color:#333333">七者财物没入， 　　</p>
<p style="color:#333333">八者种贫穷业因缘， 　　</p>
<p style="color:#333333">九者死入地狱， 　　</p>
<p style="color:#333333">
十者若出为人勤苦求财，五家所共，若王，若贼，若水，若不爱子用，乃至藏埋亦失。”</p>
<p style="color:#333333">《佛说受十善戒经》：“偷盗果报有十种恶。</p>
<p style="color:#333333">
一者盗报。必定当堕肉山地狱。肉山罪人项如大山有百千头。于一一头颊生肉埠。百千铁狗从铁山出。啀喍嗥吠争取食之。有诸铁钉从狗口出。入罪人顶从足跟出。剥取其皮敷百千由旬铁刺之上。身皮俱苦经八万四千岁。心如刀割苦痛难处。是名第一偷盗果报。是时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第二盗报。生饿鬼中。身极长大五十由旬。行如五百车声。节间火然如十火车。饥啖铁丸渴饮融铜。发如铁刺自缠身体。百千万岁受无量苦。耳不曾闻水谷之声。是名第二偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第三盗报。生于寒冰地狱之中。百千万岁八方冰山以为衣服如莲花敷。自啖其肉火箭入心。是为第三偷盗果报。时阎罗王呵责罪人。汝乐偷盗今受此苦。是事乐不汝今复当百千万劫偿他人债。终不可尽。
　　</p>
<p style="color:#333333">
第四盗报生罗刹中。女如天女面貌端正。男有千眼以铁羁头。狗牙上出耳端生火。女作姿时举体火然。饮血啖肉啖火啖炭。食脓食吐。百千万岁受罗刹身极大苦恼。是为第四偷盗果报。时阎罗王呵责罪人。汝乐偷盗今受此苦是事乐不。汝今复当百千万劫偿他人债。终不可尽。
　　</p>
<p style="color:#333333">
第五盗报。生铁鹿地狱受铁鹿形。有百千头有百千手。百千尾百十蹄甲百千重皮五百亿铁虎。百千亿铁师子剥取其皮。一一皮间生无量铁刺。犹如刀剑削骨彻髓苦痛无量百千万岁受苦无极。是名第五偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第六盗报。生在人中。裸形黑瘦眼目角睐。口气臭秽常处牢狱。执除粪秽为王家使。虽生人中状如牛马。父不爱子子不孝父。母不爱子子不孝母。百千万岁苦痛无量。是名第六偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第七盗报。生刀剑花大地狱中。刀林剑林无量无边。有诸罪人身如铁瓮。纵广正等百千由旬狱卒驱蹴如风吹花。生剑花端百千剑花。分剥其皮作无数段。削骨彻随从空而落。生刀花上刀花诸刺。分剥其皮作无量段。劈破其骨为无数段。彻髓刺心求死不得。四方铁山化生无量铁蒺[卄/梨]刺。如大弩箭同时射心。无量亿岁受如此苦。是为第七偷盗果报。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第八盗报。生于火山大地狱中。受大狱形有百千头。于其背上担负五百火形猕猴。手执火刀以剥其皮掷火山上。心生火狼啮骨彻髓。身如火聚四方逃走。经火山中终不得脱。受苦万端求死不得。百千万岁受如是苦。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第九盗报。生于穿鼻大地狱中。穿鼻狱者有十二铁钩。钩其眼耳及鼻口舌。打棒折齿剥其面皮。化为肉段内置口中。成大火箭射心至足。求死不得百千万岁受苦如是。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。
　　</p>
<p style="color:#333333">
第十盗报。生屠剥狱卧铁机上。狱卒以刀剥皮割心。终不肯死百千万岁受苦如是。时阎罗王呵责罪人。汝乐偷盗今受此苦。是事乐不。汝今复当百千万劫偿他人债。终不可尽。”
　</p>
<p style="color:#333333">《正法念处经》云：“云何偷盗乐行多作？报有三种：谓地狱受，若现在受，若余残受。
　　彼偷盗业乐行多作，堕于地狱、畜生、饿鬼；若生人中，则常贫穷；若得财物，畏王、水火、劫贼因缘，具足失夺，不曾得乐。
　　彼偷盗业，得如是等三种果报。”</p>
<p style="color:#333333">
《佛说六道伽陀经》云：“圣贤净行师，所有财宝等，若贪若偷盗，而堕大号叫。若诸偷盗业，感大火烧身，叫唤出大声，是名大号叫。”</p>
<p style="color:#333333">
《佛说分别善恶所起经》云：“偷盗劫人……从是得五恶。何等五。一者财物日耗减。二者王法所疾。觉知当辜。少有脱者。三者若身未尝安归。常怀恐怖。亦自欺身。四者死后。魂魄入太山地狱中。太山地狱中。考治数千万毒。随所作受罪。五者从狱中来出。随所负轻重偿债。或有作奴婢偿者。或作牛马骡驴骆驼偿者。或作猪羊鹅鸭鸡犬偿者。诸禽兽鱼鳖之属。皆是负债者。经言债不腐朽所谓也。今见有下贱畜生之属。皆由故世宿命贪利。强取人财物所致也。畜生勤苦如是。见在分明。慎莫取他人财物。
”</p>
<p style="color:#333333">
　　《大方广佛华严经》云：“偷盗之罪，亦令众生，堕三恶道。若生人中，得二种果报：一者贫穷，二者共财不得自在。”</p>
<p style="color:#333333">
　　《佛说大乘菩萨藏正法经》云：“又非处者，谓偷盗之人感大富果，无有是处;若偷盗之人感贫穷果，斯有是处。又非处者，谓离偷盗之人感贫穷果，无有是处;若离偷盗人感大富果，斯有是处。”</p>
<p style="color:#333333">　　</p>
<p style="color:#333333">
《业报差别经》云：“复有十业，能令众生得少资生报：一者自行偷盗;二者劝他偷盗;三者赞叹偷盗;四者见盗欢喜;五者于父母所，减撤生业;六者于贤圣所，侵夺资财;七者见他得利，心不欢喜;八者障他得利，为作留难;九者见他行施，无随喜心;十者见世饥馑，心不怜愍，而生欢喜。以是十业，得少资生报。”</p>
<p style="color:#333333">　　</p>
<p style="color:#333333">
《佛说灌顶七万二千神王护比丘咒经》云：“慎莫作偷盗，偷盗非好名。贪心取他物，后报作畜生，以偿其宿罪。轮转靡不经，出入不自由，锁械其身形。”</p>
<p style="color:#333333">《分别善恶报应经》云：“偷盗报有十种。何等为十。</p>
<p style="color:#333333">一结宿冤。</p>
<p style="color:#333333">二恒疑虑。</p>
<p style="color:#333333">三恶友随逐。</p>
<p style="color:#333333">四善友远离。</p>
<p style="color:#333333">五破佛净戒。</p>
<p style="color:#333333">六王法谪罚。</p>
<p style="color:#333333">七恣纵愓逸。</p>
<p style="color:#333333">八恒时忧恼。</p>
<p style="color:#333333">九不自在。</p>
<p style="color:#333333">十死入地狱。”</p>
<p><img  src ="http://s1.sinaimg.cn/large/001PHUPQzy7yql9q751f3"  ALT="佛经上对偷盗的教理汇总"  TITLE="佛经上对偷盗的教理汇总" /></p>
</div>							
		</div>
						
                <p><a href="index.html">返回目录</a></p>
            </body>
        </html>