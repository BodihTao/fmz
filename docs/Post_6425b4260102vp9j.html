
        <html>
            <head>
                <meta http-equiv=""Content-Type"" content=""text/html; charset=utf-8"" />
                <title>般若波罗蜜为什么要称为大明咒、无上咒、无等等咒</title>
                <link href=""http://simg.sinajs.cn/blog7style/css/conf/blog/article.css""
                      type=""text/css"" rel=""stylesheet"" />
            </head>
            <body>
                <h2>般若波罗蜜为什么要称为大明咒、无上咒、无等等咒</h2>
                <p>By: <em>分明子</em> 原文发布于：<em>2015-06-10 10:30:50</em></p>
                    
		<div id="sina_keyword_ad_area2" class="articalContent   newfont_family">
			大智度论卷第五十八
<div>龙树菩萨造<br /></DIV>
<div>姚秦三藏法师鸠摩罗什译<br /></DIV>
<p DATA-ROLE="pic-mod-img" STYLE="text-align:center"><img  src ="http://s2.sinaimg.cn/bmiddle/001PHUPQgy6SWXe8vdk76" ALT=""  TITLE="般若波罗蜜为什么要称为大明咒、无上咒、无等等咒" /></P>
<br DATA-ROLE="pic-mod" />
<p DATA-ROLE="pic-mod-text" STYLE="text-align:center"></P>
<div>﹝论﹞<br /></DIV>
<div>释曰：<br /></DIV>
<div>
佛是法王，赞叹受持般若波罗蜜者已，次天王释赞；释赞已，今次诸天赞。以多众赞故，令人信心转深。作是言：应受持是般若波罗蜜。此中说受持因缘：修诸功德，增益诸天，减损阿修罗，三宝不断，六波罗蜜等诸功德出现于世。尔时，佛可诸天赞，告释言：汝受持是般若波罗蜜。此中说因缘：若阿修罗生恶心，欲共三十三天斗，汝尔时读诵般若者，恶心即灭。若二阵相对时读诵般若者，阿修罗即退去。<br />
</DIV>
<div>问曰：若尔者，何以不常诵般若，令阿修罗恶心不生？何故乃使两阵相对？<br /></DIV>
<div>
答曰：诸天多着福乐，染欲心利，虽知般若有大功德，不能常诵故。又以忉利天不净业因缘故，致有怨敌，不得不斗。诸天命欲终时，五死相现：一者、华冠萎；二者、腋下汗出；三者、蝇来着身；四者、见更有天坐己坐处；五者、自不乐本座。诸天见是死相，念惜天乐，见当生恶处，心怀忧毒。尔时，若闻般若波罗蜜实相，诸法虚狂，无常空寂，信是佛法，心清净故，还生本处。是天人不但还生本处，以闻般若故，世世受福乐，渐成无上道。此中因缘，如经说般若波罗蜜为大明咒者是。<br />
</DIV>
<div>问曰：释提桓因何以故名般若为大明咒？<br /></DIV>
<div>
答曰：诸外道圣人，有种种咒术，利益民人；诵是咒故，能随意所欲，使诸鬼神。诸仙人有是咒故，大得名声，人民归伏。<br /></DIV>
<div>
贵咒术故，是以帝释白佛言：诸咒术中，般若波罗蜜是大咒术。何以故？能常与众生道德乐故。余咒术乐因缘，能起烦恼，又不善业故，堕三恶道。<br />
</DIV>
<div>
复次，余咒术能随贪欲、瞋恚，自在作恶；是般若波罗蜜咒，能灭禅定、佛道、涅槃诸着，何况贪恚粗病！是故名为大明咒、无上咒、无等等咒。<br />
</DIV>
<div>
复次，是咒能令人离老、病、死，能立众生于大乘，能令行者于一切众生中最大，是故言大咒。能如是利益故，名为无上。<br /></DIV>
<div>先有仙人所作咒术，所谓能知他人心咒，名抑叉尼；<br /></DIV>
<div>能飞行变化咒，名揵陀梨；<br /></DIV>
<div>能住寿过千岁万岁咒，于诸咒中无与等。于此无等咒术中，般若波罗蜜过出无量故，名无等等。<br /></DIV>
<div>复次，诸佛法名无等，般若波罗蜜得佛因缘故，言无等等。<br /></DIV>
<div>复次，诸佛于一切众生中名无等，是般若咒术，佛所作故，名无等等咒。<br /></DIV>
<div>
复次，此经中自说三咒因缘，所谓是咒能舍一切不善法，能与一切善法。佛顺其所叹故，言如是！如是！亦更广其所赞，所谓因般若故，出生十善道，乃至诸佛。是般若波罗蜜，属菩萨故，佛说譬喻：诸佛能大破无明闇故，如满月；菩萨破暗不如故，如星宿。如夜中有所见，皆是星、月力；世间生死夜中有所知见，皆是佛菩萨力。若世无佛，尔时，菩萨说法度众生，着人天乐中，渐渐令得涅槃乐。菩萨所有智慧，皆是般若波罗蜜力。<br />
</DIV>
<div>
复次，是菩萨虽行三十七品、十八空，知诸法毕竟不可取，亦不证声闻、辟支佛道，而能还起善法，教化众生，净佛世界，寿命具足等，皆是方便般若波罗蜜力。若是人能受持般若，乃至正忆念，得今世、后世功德。今世功德者，所谓终不中毒死等。<br />
</DIV>
<div>问曰：先已说不横死，今何以更说？<br /></DIV>
<div>答曰：先已说般若波罗蜜，不一会中说，此为后来者更为说。<br /></DIV>
<div>复次，刀毒、水火有二种：有他作，有自作。<br /></DIV>
<div>
先说他加兵毒、水火等，今为不自伤。何以知之？次说四百四病故知。上虽说人不能得其便，不说其人还恭敬供养。四百四病者，四大为身，常相侵害。一一大中，百一病起：泠病有二百二，水、风起故；热病有二百二，地、火起故。火热相，地坚相，坚相故难消，难消故能起热病。血肉、筋脉、骨髓等地分。<br />
</DIV>
<div>除其业报者，一切法和合因缘生，无有作者，无有作者故，必受业报，佛所不能救，何况般若！<br /></DIV>
<div>必受业报，不必受业报，先已说。<br /></DIV>
<div>官事起者，诵般若波罗蜜力故，随起皆灭。<br /></DIV>
<div>问曰：先说人不能得便，今何以复更说？<br /></DIV>
<div>
答曰：先虽说人不能得便，不说国王、大臣等。既不能得便，还复恭敬供养。何以故？是菩萨常有慈、悲、喜、舍心向众生故。<br /></DIV>
<div>
后世功德者，世世所生，常不离十善道等，是故常不堕恶道。是人折伏恶心故，受身完具，不生下贱等家。学佛所学道故，得变化身似佛，有三十二相、八十随形好。常得化生现在佛国者，随心所到十方世界，供养诸佛，听受诸法，教化众生，渐渐得成佛道。是故行者听闻、受持，乃至正忆念，不离萨婆若心。如是得今世、后世功德。<br />
</DIV>
<div>编者按，此大明咒、无上咒、无等等咒即是：“揭谛揭谛 波罗揭谛波罗僧揭谛 菩提娑婆诃”<br /></DIV>
<div>以下由噶玛蒋央添加<br /></DIV>
<div>小品般若波罗蜜经<br /></DIV>
<div>后秦龟兹国三藏鸠摩罗什译<br /></DIV>
<div>
释提桓因白佛言。世尊。般若波罗蜜是大明咒。般若波罗蜜是无上咒。般若波罗蜜是无等等咒。佛言。如是如是憍尸迦。般若波罗蜜是大明咒。般若波罗蜜是无上咒。般若波罗蜜是无等等咒。何以故。憍尸迦。过去诸佛因是明咒。得阿耨多罗三藐三菩提。未来诸佛亦因是咒。当得阿耨多罗三藐三菩提。今十方现在诸佛亦因是咒。得阿耨多罗三藐三菩提。憍尸迦。因是明咒十善道出现于世。四禅四无量心四无色定五神通出现于世。因菩萨故。十善道出现于世。四禅四无量心四无色定五神通出现于世。若诸佛不出于世。但因菩萨故。十善道四禅四无量心四无色定五神通出现于世。譬如月不出时星宿光明照于世间。如是憍尸迦。世无佛时。所有善行正行皆从菩萨出生。菩萨方便力皆从般若波罗蜜生。<br />
</DIV>
<p>
摘自佛门网http://www.fomen123.com/fo/jingdian/xinjing/ssbr/6826.html</P>
<p>转载自【】卍南无佛卍【】的博客</P>							
		</div>
						
                <p><a href="index.html">返回目录</a></p>
            </body>
        </html>