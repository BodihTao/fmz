
        <html>
            <head>
                <meta http-equiv=""Content-Type"" content=""text/html; charset=utf-8"" />
                <title>佛经上对酒戒的教理汇总</title>
                <link href=""http://simg.sinajs.cn/blog7style/css/conf/blog/article.css""
                      type=""text/css"" rel=""stylesheet"" />
            </head>
            <body>
                <h2>佛经上对酒戒的教理汇总</h2>
                <p>By: <em>分明子</em> 原文发布于：<em>2019-11-10 11:38:20</em></p>
                    
		<div id="sina_keyword_ad_area2" class="articalContent   newfont_family">
			<div>
<p style="color:#333333">
　　犯酒戒的果报：《四分律》载：“饮酒有十过失，令色恶、少力、眼不明、喜现嗔、失财、增病、起斗诤、有恶名流布、无智慧、死堕地狱。”</p>
<p><img  src ="http://s1.sinaimg.cn/large/001PHUPQzy7ytnzzSY1d9"  ALT="佛经上对酒戒的教理汇总"  TITLE="佛经上对酒戒的教理汇总" /></p>
<p style="color:#333333">
　　《佛说轮转五道罪福报应经》说：“喜饮酒醉犯三十六失者死堕沸屎泥犁之中。出生堕狌狌中。后还为人愚痴。生无所知。夫妇不相和顺。数共斗诤。更相驱遣。”</p>
<p style="color:#333333">
　　解：饮酒有三十六种过失外，命终堕落沸屎泥犁地狱，地狱报满，堕落畜道为猩猩受苦，报满后投生为人，愚昧无知，夫妻不和，经常打骂斗争，相互驱赶。</p>
<p style="color:#333333">
　　《佛说出家缘经》说：“饮酒有三十五恶。何等三十五？散尽财贿。致众苦患。怨诤增重。裸露形躯。恶名遐迩。慧明日减。应得不得。已得便失。显扬恶事。要务顿发忧戚之本。恍惚变没。颜貌鄙恶。轻慢尊长。不知供养沙门婆罗门。自于室家不辨尊卑。不宗敬佛。不崇大法。不敬事僧。返亲恶人。远离明能。崩坠邪道。无惭愧心。不护根门。惛荒淫欲。众所不爱。人不喜见。德士宿旧咸来咎责。集造众恶。要用之势。不豫识任。智德隐避。像类不别。去泥洹远。种狂惑业。身死命终生地狱中。设得为人愚痴顽瞆。是时难提优婆塞。及五百清信士诸天世人。四辈之众。闻佛所说毕命受持。头面绕竟。踊悦而去。”</p>
<p style="color:#333333">
　　《分别善恶报应经》云：“饮酒三十六过。其过云何。一资财散失。二现多疾病。三因兴斗诤。四增长杀害。五增长嗔恚。六多不遂意。七智慧渐寡。八福德不增。九福德转减。十显露秘密。十一事业不成。十二多增忧苦。十三诸根闇昧。十四毁辱父母。十五不敬沙门。十六不信婆罗门。十七不尊敬佛。十八不敬僧法。十九亲近恶友。二十舍离善友。二十一弃舍饮食。二十二形不隐密。二十三淫欲炽盛。二十四众人不悦。二十五多增语笑。二十六父母不喜。二十七眷属嫌弃。二十八受持非法。二十九远离正法。三十不敬贤善。三十一违犯过非。三十二远离圆寂。三十三颠狂转增。三十四身心散乱。三十五作恶放逸。三十六身谢命终堕大地狱受苦无穷。”</p>
<p style="color:#333333">
　　《佛说分别善恶所起经》说：“佛言人于世间。喜饮酒醉。得三十六失。何等三十六失。一者人饮酒醉。使子不敬父母。臣不敬君。君臣父子。无有上下。二者语言多乱误。三者醉便两舌多口。四者人有伏匿隐私之事。醉便道之。五者醉便。骂天溺社。不避忌讳。六者便卧道中。不能复归。或亡所持什物。七者醉便不能自正。八者醉便低仰横行。或堕沟坑。九者醉便躄顿。复起破伤面目。十者所卖买谬误妄触抵。十一者醉便失事。不忧治生。十二者所有财物耗减。十三者醉便不念妻子饥寒。十四者醉便嚾骂不避王法。十五者醉便解衣脱裈裤。裸形而走。十六者醉便妄入人家中。牵人妇女语言干乱。其过无状。十七者人过其傍欲与共斗。十八者蹋地唤呼惊动四邻。十九者醉便妄杀虫豸。二十者醉便挝捶舍中付物破碎之。二十一者醉便家室视之如醉囚。语言冲口而出。二十二者朋党恶人。二十三者疏远贤善。二十四者醉卧觉时。身体如疾病。二十五者醉便吐逆。如恶露出。妻子自憎其所状。二十六者醉便意欲前荡。象狼无所避。二十七者醉便不敬明经贤者。不敬道士。不敬沙门。二十八者醉便淫劮。无所畏避。二十九者醉便如狂人。人见之皆走。三十者醉便如死人。无所复识知。三十一者醉或得疱面。或得酒病。正萎黄熟。三十二者天龙鬼神。皆以酒为恶。三十三者亲厚知识日远之。三十四者醉便蹲踞视长吏。或得鞭搒合两目。三十五者万分之后。当入太山地狱。常销铜入口。焦腹中过下去。如是求生难得。求死难得。千万岁。三十六者从地狱中来出。生为人常愚痴。”</p>
<p style="color:#333333">
　　《大智度论》载，佛语难提迦优婆塞：“酒有三十五失。何等三十五？一者、现在世财物虚竭，何以故？人饮酒醉，心无节限，用费无度故；二者、众疾之门；三者、斗诤之本；四者、裸露无耻；五者、丑名恶声，人所不敬；六者、覆没智慧；七者、应所得物而不得，已所得物而散失；八者、伏匿之事，尽向人说；九者、种种事业，废不成办；十者、醉为愁本，何以故？醉中多失，醒已惭愧、忧愁；十一者、身力转少；十二者、身色坏；十三者、不知敬父；十四者、不知敬母；十五者、不敬沙门；十六者、不敬婆罗门；十七者、不敬伯、叔及尊长，何以故？醉闷恍惚，无所别故；十八者、不尊敬佛；十九者、不敬法；二十者、不敬僧；二十一者、朋党恶人；二十二者、疏远贤善；二十三者、作破戒人；二十四者、无惭、无愧；二十五者、不守六情；二十六者、纵己放逸；二十七者、人所憎恶，不喜见之；二十八者、贵重亲属，及诸知识所共摈弃；二十九者、行不善法；三十者、弃舍善法；三十一者、明人、智士所不信用，何以故？酒放逸故；三十二者、远离涅槃；三十三者、种狂痴因缘；三十四者、身坏命终，堕恶道泥犁中；三十五者、若得为人，所生之处，常当狂騃（s&igrave;）。”</p>
<p><img  src ="http://s1.sinaimg.cn/large/001PHUPQzy7ytnfDCrk4e"  ALT="佛经上对酒戒的教理汇总"  TITLE="佛经上对酒戒的教理汇总" /></p>
</div>							
		</div>
						
                <p><a href="index.html">返回目录</a></p>
            </body>
        </html>